---
title: ГАЗ ҚҰБЫРЛАРЫНЫҢ ҚАЙТА ҚАЛПЫНА КЕЛТІРУ ЖҰМЫСТАРЫ ҚАЛА ӘКІМІНІҢ ТІКЕЛЕЙ БАҚЫЛАУЫНДА

date: 2023-01-06 
cover: gazqubyrlary.jpg
---

Шымкент қаласының әкімі Мұрат Әйтенов қала аумағындағы апаттық жағдайдағы газ құбырларының реконструкциясына барды. Мәселенің жайымен танысқан қала әкімі қалпына келтіру жұмыстарын тез арада жүргізуді тапсырды. Айта кетерлік, қала аумағындағы жоғары қысымды газ құбырларының апаттық жағдайы әсерінен қаланың бірқатар шағынаудандарында газ беру уақытша тоқтатылған болатын. 

Бұл шағынаудандар: Наурыз, Тұран, Түркістан, Бам, Нұрсат, Қайтпас, Бәйдібек би даңғылының бойындағы “Бозарық” айналымынан Рысқұлов көшесіне дейінгі нысандар, “Тұмар” ТК, “Дендропарк” ТК, “Биік” ТК, Сайман, “Наурыз парк” ТК  және де әкімшілік-іскерлік орталық (тұрғын үй, қоғамдық және коммерциялық объектілерді қоса алғанда). 

Қазіргі сәтте апат орнында арнайы мамандар реконструкциялық жұмыстарды жүргізуде. Жөндеу жұмыстары толық аяқталған соң көрсетілген шағынаудан тұрғындарына газ берілетін болады. Осыған орай, тұрғындардан газ құрылғыларын қосулы қалдырмауды және газды қайта қосу кезінде қауіпсіздік шараларын қатаң ұстануды сұраймыз. Немесе, газды қайта қосу кезінде арнайы мамандардың көмегіне жүгініңіздер. 
